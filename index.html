Чебанюк О.Ю.
НАРОДНИЙ КАЛЕНДАР ЧЕРНІГІВЩИНИ
ВЕСНА
	Традиційний народний календар є вагомою складовою української культури. З’явився у наших пращурів ще у доісторичну добу. На Чернігівщині у 1908 році біля села Мізин (нині Коропського району) на стоянці кроманьйонців знайшли браслет із повторюваним 365 раз орнаментом. Археологи датують браслет добою пізнього палеоліту, визначають вік приблизно у 18 000 років. Він є найдавнішим календарем на наших теренах. Видатний український історик Михайло Грушевський вважав, що до прийняття християнства річне коло обрядів наших предків було «заразом властиво єдина наша релігійна система — недороблена, не унята в якусь ідейну цілість, передчасно розбита і зруйнована новими церковними заходами».
	З прийняттям християнства в 988 році відбулося запозичення і поширення церковного календаря, де кожний день пов’язаний із пам’яттю святого, мученика або епізодом із Святого Письма. З часом імена багатьох святих «українізувалися», відбулася народна інтерпретація назв свят і присвятків, календарних періодів і сезонів. Наприклад, свята Євдокія стала Овдюшкою-Плющихою, святий Олексій — Теплим Олексою, Апостол Симон Зилот — Симоном Золотом. У календарно-обрядовому фольклорі Господь Бог, Ісус Христос, Матір Божа, святі Миколай, Дмитро, Юрій та інші постаті зі Святого Письма постійно діють поруч із людиною як помічники, захисники і порадники.
	Характерною рисою народного календаря є його регіональне різноманіття. Попри спільне для всіх українців стале ядро, майже в кожному регіоні, у кожному селі річні звичаї та обряди мають свої особливості. Народний календар Чернігівщини теж має свої унікальні риси проведення річного кола свят, свої ритуали, погодні прикмети і назви та є органічною складовою загальноукраїнської річної календарної традиції.  
	Рік українців, землеробів з діда-прадіда, розпочинався весною з підготовки до обробки землі, першої оранки та сівби. Березневе літочислення на наших землях зберігалося до ХV століття. В українській народній культурі залишки весняного нового року дійшли до наших часів у вигляді окремих ритуальних дій, приписів і заборон, у сюжетах і мотивах пісень, хороводів та ігор. Мотиви березневого новоліття, що зберігаються у фольклорних текстах, є відголоском давнього поділу календарного року не на сезони, а на дві половини: теплу, пов’язану із підготовкою, вирощуванням і збором урожаю та холодну — періодом споживання вирощеного.
	Весна — пора мрій і сподівань, перших побачень і кохання — сприймалася радісно і весело. Та і саме слово весна однокореневе слову веселитися. Колись вважали, що сміхом, веселощами, радісними вигуками, жартами можна розбудити природу й прискорити прихід тепла. Сміх і веселіст, як архаїчна ознака перемоги життя над смертю — основна емоційна тональність обрядових пісень та ігор цього календарного періоду. Вони були не просто виявом задоволення, радості, а ритуально приписаною поведінкою, спрямованою на забезпечення успіху в усіх справах протягом року.
	Як тільки починали танути сніги, з першими погожими днями дівчата починали співати веснянки-заклички, у яких запрошували весну прийти, принести тепло, «щоб зиму одмело», птахів просили відімкнути ключами землю. Супроводжувався спів веснянок-закличок скандуванням «гу-у-у!» з підвищенням тону наприкінці вигуку, тому їх ще називали веснянками-гуканками. Люди вірили, що чим голосніше дівчата покличуть весну, тим скоріше вона прийде. Для таких закликань-замовлянь вибирали місця «ближче до неба». Дівчата вилазили на дахи хат і хлівів (с. Крехаїв, Остерського району), на високі дерева (с. Прохори, Борзнянського району), виходили на пагорби, високий берег ріки (м. Любеч) або співали їх на мосту (с. Бобруйки, Козелецької селищної громади). Відбиваючись від води, звуки гуканок далеко розносилися луною. Такі веснянки мали заклинально-магічний характер, адже, за прадавніми віруваннями, ми не тому співаємо, що прийшла весна, а весна прийшла  тому, що ми її щосили й голосно покликали.
	Розглянемо весняні свята й присвятки, обряди, ритуали та вірування поширені на Чернігівщині. Дати подаємо за новим реформованим церковним календарем, на який з 1 вересня 2023 року  перейшла Українська православна церква. У дужках позначено дату за старим юліанським календарем.

1 (14) березня — Євдокії, Явдохи-Перемотохи.
	День пам’яті преподобної мучениці Євдокії в українському традиційному календарі називають «Явдохи», «Євдокії» або «Овдюшки», а також переддень весни, «першою весною» або «провесною». «На Євдоки – води по боки», вже тане сніг й оживає коріння рослин. Кажуть, що це перший день весни (с. Ковчин, Куликівської селищної громади). Намагалися за цим днем передбачити погоду, зауважуючи, якщо «Явдоха «хвостом крутить» (тобто, заметіль) — буде пізня весна. На всій території Чернігівщини до сьогодні зберігається прикмета: «Якщо на Явдохи нап’ється півень води, то на Юрія (23 квітня/6 травня) напасеться віл трави», тобто, весна буде ранньою й теплою. Якщо цього дня дощить, буде врожай на гриби (с. Великий Зліїв, Любецької селищної громади). У с. Киселівка, Менського району вірили, що «яка Явдоха, то така і весна буде». Прогнозувати характер погоди намагалися за вітром: зі сходу або півдня – літо буде посушливе, із півночі – холодне, із заходу – дощове (с. Пльохів). Якщо цього дня дружно тане сніг, то пасічники сподіваються, що матимуть так багато меду, як води в калюжах.
	Цього дня, як правило, йде дощ, тануть сніги, капає з дахів. За це Явдоху називають Плющихою. А ще саме на Явдоху наш український бабак, на відміну від свого американського побратима, вперше вилазить зі своєї нори і, передчуваючи довгоочікуване тепло, має тричі свиснути (с. Смош, Прилуцького району). Якщо ж він тільки «на бік перевернувся» — весна буде пізньою і холодною.
	В Україні, від Карпат до Слобожанщини існує легенда про злючу Бабу Явдоху. З першими відлигами (які, як правило, припадають на початок березня) вирушає вона з козами і вівцями на пасовище і вихваляється перед місяцями Лютим, Березнем і Квітнем, що не боїться жодних морозів, бо має на собі 12 кожухів. Місяці вирішують її провчити: спочатку спекою примушують скинути кожухи, потім поливають дощем і на останок холодом до смерті заморожують і злу Бабу Явдоху, і її кіз. Переказ про неврівноважену та злу Явдоху пояснює нестійку погоду в березні, коли протягом дня може бути і дощ, і сніг, і сонце. За це на Чернігівщині її називають «Перемотохою» (села Конотоп, Хотівля Городнянської міської громади, с. Смяч, Сновської територіальної громади). Явдоха також пов’язана із персонажем календарного міфу — Зимою, яка уособлює холод і смерть. Вона не хоче поступатися і мститься людям, тваринам, природі за свій невідворотний кінець. «Прийдуть Явдошки – заметуть дорожки. Це ще не весна, але й вже не зима» (с. Верба, Коропського району), бо «вже йде не до Різдва, а до Великодня» (с. Карпилівка, Козелецький район). «Явдохи – землі недоки», вважають, що з цього дня починає відтаювати грунт (села Короп’є, Лемеші), ночі помітно меншають, бо «Явдоки забрали ночі» (с. Красне, Чернігівського району).
	Майже скрізь в Україні Явдоха вважається «вредним» святом: у той день тижня, на який він припадає, протягом року намагалися не розпочинати важливої роботи. Жінки цього дня не пряли, не снували і не ткали, щоб руки не боліли, але казали, що посіяна цього дня розсада не боїться морозів. Сіяли у парнику ранню городину і промовляли: «На Явдоху сієм, на весну поспіє».

9 (22) березня – Сорок святих, Сороки.
	Згадують сорок святих — воїнів-християн, закатованих біля вірменського міста Севастії (320 р.).  На півночі Чернігівської області цей день називають Сòроки або Сорокá. Казали, що на Сорок святих сорока справляє іменини, в’є собі гніздо, кладе в нього сорок паличок (с. Старі Боровичі). Пекли сорок житніх коржиків у вигляді сороки. Ними загодовували корову, щоб обернена на сороку відьма не підлітала під худобу й не відбирала у неї молока (с. Ковчин).
	За повір’ями, поширеними скрізь на Чернігівщині, цього дня з вирію вилітають сорок лелек. Лелеки, бусли або бузьки вважаються святими й одними з найбільш шанованих українцями птахами. За переказами, вони очищають землю від гадів, захищають господу від грому й пожежі. У тій хаті, де вони на даху звили собі гніздо, будуть вестися діти, пануватиме злагода й достаток (с. Ільмівка).
	Цього дня господині також печуть сорок штук печива у вигляді жайворонків, роздаючи їх потім дітям і дорослим. У північних районах області за принципом звуконаслідуванням співу цих пташок таке печиво називають «чичивички». Діти підкидають їх угору, кладуть на гілки дерев, кидають крихти птахам на дах, приспівуючи: «Жайворонки, прилетіть, весну красну принесіть». У давні часи такі дії осмислювалися як пожертва птахам, щоб  прискорить приліт птахів, які на крилах принесуть тепло й весну. Тому радили: «Як побачиш, що летять гуси, треба кинути їм жмут соломи і примовити "нате вам на гніздо, а нам дайте на тепло"» (с. Калюжинці). Згідно з народними віруваннями, у птахах, що прилітають на це свято, бачили душі покійних, які навесні відвідують своїх родичів і рідну ниву (с. Бобруйки, Козелецького району).
	До сьогодні зберігається звичай на Сорок святих готувати сорок вареників, сорок пампушок «кожному святому мученику в руку». В один вареник кладуть монетку — тому, кому вона дістанеться, щаститиме весь рік  (с. Старі Боровичі). У пам’ять святих також печуть сорок калачів, пиріжків із пшоном, гречкою (с. Старі Яриловичі) або картопляників із капустою (с. Дроздовиця), вареників із маком, горохом, бобом, калиною, грушами, яблуками, сиром (с. Конотоп, с. Прохори, с. Хотівля). На Чернігівщині вірили, якщо дівчина на Сорок святих перекине через хату сорок палок — цього року обов’язково вийде заміж. Жінкам цього дня радили перекинути через хату або хлів сорок паличок, щоб кури не йшли на чужий город, не неслись по кущах. А щоб запобігти цьому, ввечері на Сорок святих під хатою розігрували ритуальний діалог, коли знадвору хазяїн питав під вікном хати:
— Де ваші кури несуться? 
Хазяйка з хати голосно відповідала:
— Вдома, вдома! 
Таким чином нібито можна замовити курей і вони неодмінно будуть триматися свого двору.
	Зі святом пов’язане вірування у магічну силу числа сорок, яке у давнину символізувало поняття «багато», «сила-силенна», «тьма-тьменна». Воно лягло в основу вірувань, прикмет і метеорологічних прогнозів. Так скрізь на Чернігівщині вважається, що на Сорок святих треба обов’язково витягнути з льоху картоплю на посадку, щоб гарно вродила. Для цього її рахують по сорок картоплин за раз. Вірять, що тоді кожний кущ картоплі вродить по сорок бульб «зо два дядькові кулаки».
	В Україні до початку ХІХ століття при церквах існували дяківські школи. На Сорок святих учні несли туди 40 бубликів і всіх пригощали. Дівчата варили 40 вареників і частували хлопців, щоб «мороз любисток не побив», тобто, щоб залицялися й любили. Молодь цього дня гуляла «навскокалки»: на кругляк клали дошку й стрибали на неї по черзі з обох боків. Треба було перебити сорок дощок, щоб закінчилися морози й настало очікуване тепло.
	День пам’яті Сорока мучеників пов’язаний із народною легендою, що саме цього дня сорок святих чистять від снігу небо і кожен має скинути на землю по лопаті, тому часто йде сніг. Переказували, що має ще бути 40 морозів (с. Козацьке). Щоб уникнути такої біди, нібито треба нарахувати 40 лисих, примовляючи: «Пересядся мороз!». Тоді мороз «пересядеться» на останню лисину. З іншого боку, мороз цього дня віщує, що не буде пізніх травневих приморозків  і гарно вродить городина (с. Піски, Бобровицької міської громади).
	Колись молодь цього дня йшла гуртом до лісу «топтати ряст». Вибирали галявину з пролісками, сном або рястом (первоцвітом), влаштовували тут забаву з танцями й скоками. Притупуючи ногами, приспівували: «Топчу, топчу ряст, ряст, Бог здоров’я дасть, дасть. Іще буду топтати, щоб на той рік діждати». Вірили, що такими ритуальними діями можна забезпечити собі здоров’я й силу на весь рік. Цей звичай породив приказку про одужавшого після важкої хвороби, казали «вже виліз на ряст». Про безнадійно хворого говорили – «вже йому рясту не топтати».

17 (30) березня – Олексія, чоловіка Божого
	День пам’яті блаженного Олексія, що походив із благочестивої римської родини і замолоду відмовився від розкоші та прожив життя у святості (V ст.). В Україні святого шанують як доброго покровителя тепла і називають Весняним Олексієм, Теплим Олексою. Вважається, що з цього дня остаточно вже починається «правдива» весна. Вилазить із зимової схованки їжак (с. Ковчин), починають кумкати жаби, жайворонок і вівсянка співають пісні: «Шмаровіз, шмаровіз, кидай сани, візьми віз, та поїдем по рогіз!», «Діду, діду, сій ячмінь!», а щука хвостом «розбиває лід» (с. Кам’янська Слобода).
	Цього дня жінки утримувалися ткати й шити, але якщо на Олекси відібрати зерно для посіву — урожай буде добрим, пшениця вродить «чиста, мов золото». Від цього присвятка починали працювати на подвір’ї. За станом природи  передбачали погоду і майбутній урожай: «Який день на Теплого Олекси, така і весна буде» (с. Киселівка).
	Теплого Олексія шанують мисливці та рибалки. Цього дня їхні жінки не прядуть, не шиють, не метуть хати, «щоб риба і звір ловились». Рибалки до сходу сонця мають виплести хоча б декілька ниток для риболовної сіті й замочити тканицю, щоб добре ловилась риба (с. Хотівля, с. Жадове). За народними спостереженнями, «Олексій ріку пускає», тобто, на річках закінчується кригоплав (с. Вороб’їв) і чоловіки вперше виїжджають човнами на риболовлю (с. Конотоп).
	Бджолярі  вважають святого Олексія своїм патроном на всій території України й тримають його ікону на пасіці. У день пам`яті святого Олексія заведено «будити бджолу», виставляти вулики із зимівників у садки й випускати бджіл, «щоб роздивлялися, як є на світі». Рано-вранці на Олексія хазяїн бджіл устає до схід сонця, одягає чисту сорочку, бере свячену воду та йде на пасіку.  Він обкурює бджіл ладаном, сухими волошками, кропить свяченою водою і примовляє «сьогодні Теплого Олексія, ваш день на обліт. Нуте, бджоли, готуйтеся: прийшла пора, ідіть і не лінуйтеся» (с. Вертіївка, Ніжинщина). Як виставляли бджіл на подвір’я, співали «Ой браженька, браженька, медовая, / Я тебе, браженька, пити буду, молодая» (с. Красляни, Прилуччина).
	Вірили, що за поведінкою бджіл можна передбачити погоду: негоду, мороз чи тепло, вітер, град або бурю. Напередодні дощу вони ховаються до вуликів, перед бурею збираються гуртом на льотку, а у погожу днину летять за взятком далеко від пасіки.
	Сам пасічник цього дня нікуди не йде з дому аби бджоли протягом літа не втекли з пасіки. Для цього їх випускають на перший обліт крізь дірку в калачі, який готують із залишків усіх страв, що були на столі на Святвечір. Щоби бджоли боронилися від нападу чужих роїв, кладуть до вуликів щучу голову з гострими зубами (с. Конотоп). Для відлякування злих сил вішали на довгій тичці кінський череп або вбиту ворону. Якщо цього дня холодно, то пасічник має попередити бджіл про прихід весни. За народними віруваннями, бджоли впізнають свого хазяїна, коли він приходить глядіти за ними, й ніколи його не жалять. Не чіпають вони й чесних, добрих і праведних, а кусають тільки  грішних людей.  
	Бджолу шанують як священну комаху, «боже створіння». Зберігається стійке вірування, що де є бджоли, там у сім’ї злагода і достаток. Крадіжка бджіл із пасіки є смертним гріхом, знищити пасіку — те саме, що обікрасти церкву.
	Про бджолярів, яким добре велися бджоли, розповідали, що ті наймали на службу «духа-пасічника». Набути його можна було, відваривши галузку, на яку сідав перший рій. До сходу сонця бджоляр виносив відвар на пасіку, там роздягався і мився ним із голови до ніг. Одразу ж, нібито, і з’являвся «дух-пасічник» і починав порядкувати. По смерті бджоляра зникав. Переводилися й бджоли — кажуть, що вони супроводжують хазяїна на той світ. На Чернігівщині у день Теплого Олексія пасічники несуть мед до церви, роздають односельцям, щоб влітку мати гарний медозбір.

25 березня (7 квітня) Благовіщення
	Благовіщення — одне із дванадцяти найбільших християнських свят. За Святим Письмом, цього дня Архангел Гавриїл сповістив Діві Марії про народження у неї богонемовляти Ісуса Христа. Християнське Свято Благовіщення приблизно збігається із весняним рівноденням (20-21 березня), коли «ніч із днем міряються», тобто, зрівнюються за тривалістю і починається астрономічна весна. На думку вчених, давні слов’яни у день весняного рівнодення святкували Новий рік й вірили, що саме цього дня «зачався світ». Після прийняття християнства, на свято Благовіщення було частково перенесено обряди, звичаї й вірування, пов’язані із Великим днем весняного рівнодення.
	Залишки прадавнього культу сонця залишаються у переказах, що на Благовіщення і на Пасху, як сходить сонце, то воно «радіє і танцює». Сонце ніби грає, підскакує, над горизонтом, «міняється», «довго-довго красується, різними зорамі, як радуга: синьовата, і червонувата, і блискуча» (с. Хотівля).
	Існує строга заборона на Благовіщення братися за будь-яку роботу, але дозволяється цього дня попри піст вживання риби й вина. Зранку йшли до церкви й приносили додому «благовіщенську просфору». Її тримають удома за іконами, вживають як ліки при хворобах, частку розводять водою з медом і згодовують бджолам (с. Конотоп). «Благовіщенську просфору» беруть із собою в дорогу, бо вона «захищає від усього злого» (с. Камка). Якщо закопати частки благовіщенської просфори на чотирьох кутах поля, то влітку омине його буря та град.
	Вірили, що Благовіщення таке ж велике свято, як і Пасха, а тому погода на Пасху буде така сама, як і на Благовіщення (с. Козацьке, с. Леляки, с. Крупичполе, с. Дроздовиця). Утримувалися від будь-якої роботи по господарству, бо цього дня навіть «пташка гнізда не в’є, а дівка косу не чеше». Переказують, що зозуля порушила цю заборону, тому Бог її покарав і вона не в’є гнізда й не висиджує пташенят (с. Кам’янська Слобода).
	За народними віруваннями від Здвиження (14/27 вересня) до Благовіщення земля спить, відпочиває, а цього дня «Бог її благословляє» і вона відкривається (с. Козацьке, с.Лемеші). Вірять, якщо рухати, копати землю до Благовіщення, то влітку не буде дощів, тобто, земля за неповагу до неї покарає засухою і неврожаєм (с. Дроздовиця).
	На Благовіщення із землі виповзають гади (змії, вужі, ящірки), які в ній зимували. Щоб протягом літа уникнути з ними зустрічі, цього дня не радять брати до рук веретено, заносити до хати мотузки, нитки й гілки — все, що своїм зовнішнім виглядом нагадує змію. Ці вірування пов’язані із залишками культу Великої Матері Землі, який існував у наших предків-землеробів. А також із мотивом материнства, плодючості землі, народженням із її недр вод, рослин тощо. Святість землі зберігається у клятвах, присягах, побажаннях: «Будь здоровий і багатий як земля».      
	Вірять, що на Благовіщення повертається з вирію ластівка й приносить на своїх крилах весну (с. Вертіївка). В Україні був поширений звичай цього дня випускати птахів на волю. Домашню худобу й птицю, і навіть кота й собаку варто випустити погуляти.
	Від Благовіщення дівчата переставали гукати весну, оскільки вважається, що від цього свята закінчується період ранньої весни. Від Благовіщення молодь вечорами починає бавитися на свіжому повітрі. Дівочі гурти збиралися на своєму кутку, вулиці, а щоб до них ходило більше хлопців, вдавалися до магічних дій. Як перший раз сходилися на гуляння, дівчата варили горщик каші, додавали туди маку, «щоб хлопців було, як макових зернин», меду, «щоб їм було тут солодко». Таку «збірну кашу» закопували на своєму кутку й зверху прибивали кілком. До цього приспівували:
Дівки чарівниці
Закопали горщик каші
Посеред вулиці.
Закопали горщик каші
Ще й ракові клешні,
Щоб ходили парубки
Далекі й тутешні.
	Від цього дня дівчата починали водити так звані «благовіщенські хороводи». Дівочі хороводи, танки з мотивом «росту-визрівання» сільськогосподарських культур («Просо», «Овес», «Гречка», «Горошок», «Грушка», «Огірочки», «Мак», «Льон» та ін.) виконували магічну функції.
	У них виконавці рухами й мімікою імітували оранку, засів, визрівання та збір урожаю. Розташування колом, рух кола за сонцем походить від магічно-заклинальних дій давніх землеробів, які вірили у силу проспіваного і розіграного слова та його вплив на майбутнє людини. Вважалося, що колективне зображення всього вегетативно-аграрного процесу від посіву до збирання і вживання здатне забезпечити гарний урожай.
	Персонажі й образи весняних ігор — найдавніший шар українського обрядового фольклору. Наприклад, у весняній грі «Шум» дівчата рухами показують, як у Шума «заплітається зеленая шуба». У давніх слов’ян Шумом або Шумихою називали покровителів зелені й лісів. Такими хороводними рухами сподівалися посприяти швидшому розвою зелені. У болгар, сербів, хорватів слово «шум» вживається для означення лісу, а Шумська майка — міфологічний персонаж, що проживає у лісі й нагадує наших мавок.
	У хороводах співали також пісні, у яких «парували» дівчат і хлопців, співали про почуття між парами закоханих, вихваляли працьовитих і насміхалися над лінивими. «У нашої да Ганночки в подолі мережки, / Покупляв їй да Яковко про свят-день сережки…» ( х. Колошовка, Чернігівського повіту).
	Наступного дня після Благовіщення, відзначають Благовісника (26 березня /8 квітня) — день Архангела Гавриїла. Вважається днем «карательним» до тих, хто береться до буденної роботи. Утримуються від робіт по господарству і протягом року намагаються нічого не садити у ті дні тижня, на які припали Благовіщення і Благовісник (с. Велика Кошелівка). На Благовіщення і Благовісника не садять на яйця квочку, щоб не народилися курчата-каліки (с. Калюжинці).
	Після Благовіщення і Благовісника починається відповідальна пора в житті землероба: оранка й сівба. Вирушаючи в поле перший раз, господар вдягав чисту сорочку, брав з собою благовіщенську просфору, хліб і клав їх на розстелений на краю поля рушник. Перший раз кидаючи жменю зерна в землю, примовляв: «Дай, Боже, на трудящого й на просящого, на бідного й на багатого, на кота й мошку і мені трошку» (с. Бережівка).

23 квітня (6 травня) Юріїв день
	День пам’яті святого великомученика Георгія Змієборця. Грецьке ім’я Георгій означає «покровитель землеробства». У давньоруські мові звук «г» був відсутній, тому на теренах Київської Русі це ім’я традиційно звучало як Юрій. На Чернігівщини за співзвучністю свято у різних місцевостях області називають також Єгорій, Ягорій або Григорій.
	Дослідники старослов’янської міфології припускають, що на святого Юрія було перенесено функції давньоруського божества Велеса – покровителя диких звірів, домашньої худоби й землеробства. Вчені доводять, що фонетичні збіги коренів «юр/яр» також спричинили перенесення на святого Юрія багатьох функцій Ярила — персонажа язичницької міфології, пов’язаного із весняним пробудженням природи і водночас із військовими змаганнями. Так в українській мові слово «ярий» означає як молодий, весняний, яскравий, світлий, так і надмірно гнівний, лютий.
	Юріїв день є своєрідним апогеєм весни, розквіту дерев, квітів, сходу злакових. Вірять, що «Юр’є випускає росу з неба. Одчиняє їй двері і вона виходить» (с. Вертіївка). Юріївській росі й сьогодні надають особливого значення. Ті, хто хворіє на очі, промивають їх юріївською росою, збирають її і вживають як ліки (с. Верба). Щоб обличчя було чисте й красиве вмиваються росою й п’ють її, щоб бути здоровим протягом року (с. Ведильці). Примічають, якщо до сходу сонця буде рясна роса, то «рясно й ладно» вродять зернові (с. Хотівля).
	На Чернігівщині на Юрія припадає початок випасу худоби. До сходу сонця підрізають коровам хвости й кидають їх у піч, сподіваючись такими діями убезпечити її від поганих, заздрісних очей (с. Макішин, с. Хотівля). Цього дня обов’язково рано-вранці виганяють худобу «на пашу, на юріївську росу» вербовою гілкою, освяченою на Вербному тижні. Кладуть у воротах сокиру, налигач, щоб корова «не бігала од двору» (с. Смош). Колись, дубчик, яким виганяли корову, встромляли у пліт (плетену з гілок огорожу), «щоб корова далеко не блудила» (с. Козари). Кропили корову свяченою водою й при цьому примовляли: «Виганяю я свою корову святою вербою од звіра  бігучого, од гада повзучого, од грому» (с. Гірськ). Вірили, що нібито юріївська роса наділить худобу силою і здоров’ям на все літо, убезпечить від поганого ока й усю сім’ю забезпечить жирним молоком і густою сметаною.
	Коням цього дня підрізую гриви й хвости, виганяють пастися і виводять їх рано на росу, приказуючи: «Григорівська роса лучче від овса» (с. Вертіївка). Як перший раз вигонили худобу на поле, влаштовували «вигонщину» — виносили пастухам хліб і сало (с. Довжик).
	Святого Юрія шанували також як покровителя диких звірів, зокрема, вовків. Їх називають «юрковими псами». До Юрія звертаються з молитвами захистити худобу від хижаків, адже без його дозволу вовк нічого не вхопить. Замикають ключем замок і примовляють: «замикаю вовкам зуби й губи, щоб мою худібку не чіпав» (с. Бережівка).
	За народними переказами, цього дня нібито особливо небезпечними стають відьми. Вони до схід сонця збирають росу, магічними маніпуляціями й замовляннями відбирають у сусідських корів молоко (с. Неданчичі). Щоб вберегти худобу від їх чаклунства, коровам на роги й на шию чіпляють червоні стрічки, вішають ключ (с. Сокиринці, с. Бережівка). Під ноги кладуть залізні предмети, які наділяються захисною силою від усього злого: сокиру, косу, а також щітку й жіночий пояс. Пильнують, щоб корова через все це переступила і «щоб ніхто молока не забирав» (с. Красляни).
	На Георгія-Юрія утримувалися щось пекти у печі, «щоб не запекти росу» (с. Хоробичі, с. Старі Яриловичі). Щоб влітку йшли рясні дощі, святили криниці (с. Хоробичі). Ходили на поля «в жито» з церковною процесією освячувати посіви. По дорозі селом біля кожної хати ходу зустрічали господарі. У руках тримали застелену скатертиною діжку для випікання хліба, зверху на неї клали хліб і сіль. Такими діями намагалися забезпечити дощі влітку, гарний врожай та дбали,  щоб хлібна діжа була завжди повною (м. Борзна). На поле виносили стіл, хліб і воду, священник обходив навкруги столу як навколо вівтаря й кропив свяченою водою посіви. Йшли в поле й виливали воду проти сонця хрестом (с. Старі Боровичі).
	На Чернігівщині й сьогодні на Юрія ходять у поле «глядіти жито» й примічають, «якщо на Юрія у сходах заховається ворона, то буде добрий урожай» (с. Пльохів). Щоб влітку йшли життєдайні дощі, щоб засіяні поля оминали градові хмари вдавалися до магічних дій: господар закопував на власній ниві кістки освяченого на Великдень поросяти (с. Хоробичі), качали фарбованими яйцями по житу (с. Прохори, с. Тютюнниця, с. Мрин), підкидають їх вгору, «щоб жито росло» (с. Жадове), качали по житу й примовляли «щоб так качалися по полю і снопи» (с. Вертіївка). Щоб передати землі  власну життєву енергію й силу, хазяїн разом із хазяйкою в парі качалися по ниві й вірили, що так можна забезпечити гарний урожай (с. Козацьке, с. Старі Яриловичі).
	На Юрія утримувалися від буденної роботи, на краю поля влаштовували спільні обіди, обов’язковою готували яєчню, кашу й вірили, що такі ритуальні трапези захистять урожай «від граду» (с. Дроздовиця, с. Крупичполе). Залишки їжі, шкаралупки яєць, кістки кидали на поле, як пожертву землі (с. Жадове). Приказували «Святий Юрій по полю ходить, нам жито родить». Жінки збиралися в садку й співали «не стій, Юрья, над вадой, не тряси, Юрья, бородой…» (с. Пльохів).
	Від Юрія починає кувати зозуля й тьохкати соловей. Тримають у кишені гроші, щоб протягом року вони не переводилися.

9 (22) травня  святителя Миколая Мирлікійського
	Святого Миколая згадують двічі на рік: день його пам’яті 6 (19) грудня називають на Чернігівщині  Микола Зимний, а у травні — Микола Весняний.
	У селі Смяч донині зберігається переказ чому святий Миколай має два святкові дні на рік. Якось покликав Бог усіх святих до себе на раду. Святий Миколай і святий Касян (день пам’яті 29 лютого у високосний рік) йшли разом у білих, красивих ризах і побачили жінку, яка загрузла у дорожній грязюці. Касян побоявся забруднити свої білі ризи, не став  її рятувати й пішов собі далі. А святий Миколай заходився допомагати жінці вибратися з багнюки й не звернув увагу, що замастився й запізнюється до Бога. Зібрались усі святі у Спасителя, немає одного Миколая. Аж нарешті він прийшов весь розхристаний, риза брудна, порвана. Коли Бог дізнався про пригоду, він похвалив святого Миколая й сказав: 
— Будуть тебе люди два рази на рік шанувати і святкувати, а тебе, Касян, раз на чотири роки (с. Смяч).    
	Святий Миколай найбільш шанований серед українців святий, його шанують як «скоропомічника» людині в усіх важких життєвих ситуаціях. Він допомагає тим, хто в дорозі, на річці й на морі.  
	На Чернігівщині на Миколая Весняного пильнували, щоб жито заколосилося до цього дня, бо якщо «не викидає жито колос, то буде плач і голос», тобто, не варто сподіватися на гарний врожай (с. Козацьке). Існує приказка: «Не сій гречки, не стрижи овечки», бо в умовах Чернігівщини, як північного регіону України, власне до Миколи можливі ще похолодання і приморозки. (с. Камка, с. Величівка. с. Козацьке та ін.). Після цього дня розпочинали посів теплолюбної гречки, бо «од Миколи літо починається» (с. Велика Кошелівка). Існувала така прикмета на Чернігівському Поліссі: «Прийде Микола пішком, принесе мошек мішком. На Десятоху (десяту п’ятницю після Великодня) дев’ять згине, а десята останеться» (с. Дніпровське).

10 (23) травня Симона Зилота
	День пам’яті Апостола Симона Зилота. Незнайоме слово Зилот українці пов’язали із зіллям, яке о цій порі починає буяти й набиратися сили. Вважається, Симон Зилот опікується розвоєм усієї рослинності. На Чернігівщині Симона Зилота називають Симоном Золотом або Миколиним батьком, адже напередодні святкують Теплого Миколая. На Симона жінки вперше йдуть збирати лікарські трави (с. Бондарі). За народними прикметами, «симонове зело» — зібрані цього дня рослини, які мають надзвичайну лікувальну силу. Перед тим, як зірвати або викопати перше зілля, біля нього кладуть окрайчик хліба, дрібні гроші й звертаються до нього із словами: «Миколин батько велів, щоб ти, зілля, було лікарством од всякої хвороби!»
	До кожної рослинки примовляли: «Золот Симон оре, а Спаситель сіє, нехай приймається, а я зілля нарву, хай помагається!» (с. Британи). Щоб забезпечити лікувальну й магічну силу рослинам, корені слід викопувати без заступа, зривати без ножа, руками. Знахарі вважають, від контактів із металом рослини втрачають цілющо-магічну силу.
	На Симона Золота у с. Козари існував звичай «зілля полоскати». Жінки йшли в гай, рвали зілля, а потім у великих ночвах його полоскали й влаштовували гостину.

ТЕКСТИ ВЕСНЯНОК
Закликання весни
	«Весною гулянки на селі досягають найбільших розмірів. Цілими днями ллється спів дівочий по всьому селу; лунає він по полях, по огородах – село весною се справжнє море української пісні. А вечорами та пісня переходить у стихійну повінь… Ні до одної частини року не пристосовано стілько пісень, стілько іграшок  та обрядів, як до весни. Весну на українському селі по праву можна узвати головною господинею живого життя», — писав Федір Коломийченко про зустріч весни в с. Прохори Борзнянського (нині Ніжинського) района Чернігівської області.
— Ой ти весна, ти весна,
Ти чого до нас прийшла? Гу-у-у!
— Я прийшла до вас з теплом,
Із зеленим житечком. Гу-у-у!
Зап. 1927 р. в с. Дмитрівка Ніжинського р-ну Чернігівської обл. – Календарно-обрядові пісні, с. 28
Весняночко-паняночко,
Де ти зимувала?
- У садочку на пеньочку
Пряла на сорочку.
А ворони оснують,
А сороки витчуть,
А білії лебеді
Ще й побілять на воді.
А лугові пташки
Пошиють рубашки.
Зап. В. Данилов в с. Андріївка Ніжинського повіту на Чернігівщині – Песни села Андреевка Нежинского уезда. Собрал и к печати подготовил В.В. Данилов. – Киев. 1904, с. 81.
Запрошення на веснянку
Що на нашій на улиці
Та побиті тини, -
Ой виходьте на улицю,
Отецькії сини!
Що на нашій на улиці
Побиті тиночки, -
Ой виходьте на улицю,
Отецькії дочки.
Зап. Тищинський А.А. в Чернігівській губ. – Грінченко, т. ІІІ, с. 88.
Вийди, Грицю, на улицю,
Винось кобзу під полою,
Винось кобзу під полою,
Заграй дівкам під вербою,
Молодицям під другою,
Парубочкам – під дубочком!
Зап. Тищинський А.А. в Чернігівській губ. – Грінченко, т. ІІІ, с. 89.

ВЕСНЯНІ ІГРИ І ТАНОЧКИ
Мак
	Дівчата стають в коло, в середину нього вибирають одного учасника, який рухами показує все, що співають дівчата. У кінці гри дівчата «трясуть» того, що в колі:
Мак, мак, моя маковочка,
Золотая головочка!*
Станьте ви, дівки,
В червоний мак.
Да не пускайте пана з хоровода,
Нехай дає мак.*
Як станем ми мак
Пахать да орать;
Як став же наш мак
Да цвісти-зацвітать.*
Як став же наш мак
Да спіть-поспівать.
При долині мак,
При широкій мак.*
Як станем ми мак
Трусить-колотить.
При долині мак,
При широкій мак.*
*Приспів повторюється за кожним куплетом.
С. Юринівка Новгород-Сіверський повіт на Чернігівщині. – Чубинський, т. ІІІ, с. 47-48.
Ой нума ми, нума плетеного шума
	Учасниці беруться за руки, заплітають руки одну за другу, стоять поки проспівають. Потім розплітають: праву руку через ліве плече дають другій учасниці гри.
Ой нума ми, нума плетеного шума,
У шума гуляти, шума заплітати.
Плету, плету ліс, ліс, на паробків біс, біс,
На дівочок красота, красота, на паробків сухота,сухота.
Ой нума ми, нума, плетеного шума,
У шума гуляти, шума розплітати.
Зап. О. Маркович від Палажки Кітчиної з х. Петрушівка Борзнянського пов.на Чернігівщині -  Фольклорні записи Марка Вовчка та Опанаса Марковича. – К., 1983, с. 66.
Ящур
	Дівчата беруться за руки, стають в коло, у середину вибирають дівчину за «Ящура», яка рухами й мімікою відтворює текст пісні. Ходять колом і співають:
Ой не сиди, Ящуре,
В гороховім місті.
Май собі дівку,
Як перепілку.
Котрую маєш,
Собі забираєш.
Як не ймеш,
Зараз вмреш.
Завтра поранку
Сховаєм у ямку.
Пирогів напечем,
Ящура пом’янем!
А ти таки, Ящуре,
Не соромайся,
Котрій пані поклоняйся.
Чи старій, чи малій,
Чи мені, молодій!
	«Ящур» вибирає з кола дівчину, вклоняється їй. А дівчина дає йому подарунок – хусточку, каблучку тощо. Тоді пісня знову повторюється, і «Ящур» вклоняється іншій дівчині і т.д. Потім дівчата по черзі випрошують подарунки назад:
Ящурочко, голубочко,
Оддай тую худібочку,
Що я пряла, заробляла,
За Ящуром прогуляла.
Зап. О. Гаврилей в с. Веркіївка (нині Вертіївка) Ніжинського повіту на Чернігівщині. - Календарно-обрядові пісні. К., 1987, с. 53-54.
Використана література:
1. Гринченко Б. Д. Этнографические материалы, собранные в Черниговской и соседней с ней губернии, т. ІІІ, Чернигов, 1899; 2. Етнографічний образ сучасної України, т. VІ. – К., 2016; 3.Календарно-обрядові пісні. Упоряд. О.Ю. Чебанюк- К., 1987; 4. Коломийченко Ф. Сільські забави в Чернігівщині. Матеріали українсько-руської етнології, т. ХVІІІ. – Львів, 1918 р.; 5. Песни села Андреевка Нежинского уезда. Собрал и к печати подготовил В.В. Данилов. – Киев. 1904; 6. Фольклорні записи Марка Вовчка та Опанаса Марковича. – К., 1983, 7. Чубинський П. Труды этнографическо-статистической экспедиции в Западно-русский край.      Т. ІІІ. -  Спб, 1872. 8. Архів власних записів Чебанюк О.Ю. в Чернігівській області.
